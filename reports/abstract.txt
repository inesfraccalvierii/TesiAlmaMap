
Questa tesi documenta analisi, design e implementazione del progetto AlmaMap Mobile, che vede lo sviluppo di un'applicazione per sistema operativo iOS, con l'obiettivo di fornire valore aggiunto agli studenti che accedono al campus Navile dell’Università di Bologna. L'app aiuta gli utenti ad orientarsi, fornendo una mappa del campus e di tutti i suoi edifici e spazi, inclusi classi, laboratori, aule studio e uffici. Inoltre, ove applicabile, l'app permette di monitorare in tempo reale i parametri ambientali rilevati da una serie di sensori all'interno di classi e laboratori. Tali valori vengono utilizzati per calcolare e visualizzare il livello di comfort, in modo da aiutare gli studenti nel decidere quali zone del campus frequentare.

AlmaMap Mobile va ad aggiungersi al servizio AlmaMap Navile, un sistema di chioschi touch installati al campus Navile, permettendo a chi frequenta il campus di usufruire di parte dei servizi di AlmaMap tramite il proprio smartphone, senza doversi necessariamente trovare presso uno dei display interattivi.
